🌍
*[Polski](README.md)*

Sernik Codilime
===============

_Nazwany od firmy [CodiLime](https://www.codilime.com/), w której pracowałem i
która sfinansowała badania nad tym przepisem._

Składniki na ciasto
-------------------

_na dużą tortownicę (27-29 cm średnicy)_

- 1000 g sera Wieluń ("Mój ulubiony")
- 350 g śmietany Piątnica 18%
- 5 dużych jajek (razem ok. 330 g)
- 1/2 kostki Kasi (125 g)
- 1 szkl. drobnego cukru do wypieków (220g)
- 1 op. cukru wanilinowego (ok. 15 g)
- 1 budyń waniliowy bez cukru (40g)
- paczka okrągłych biszkoptów, np. Petitki (ok. 100-120 g)
- 5 ml aromatu cytrynowego albo pomarańczowego

Składniki na polewę
-------------------

- 130 g czekolady deserowej, np. Wedla
- 100 g śmietanki 30% Zott
- wiórki kokosowe

Przygotowanie
-------------

Wyjąć składniki z lodówki godzinę wcześniej, żeby zmiękły (to ważne!).

Rozgrzać piekarnik do 160 stopni (grzanie góra-dół, **bez termoobiegu!**).

Dno tortownicy wyłożyć papierem do pieczenia (lub posmarować tłuszczem), ułożyć
na dnie jedną warstwę biszkoptów.

Dokładnie oddzielić żółtka od białek.

Żółtka utrzeć z cukrem i cukrem wanilinowym na puszystą masę, dodać tłuszcz,
ucierać, następnie budyń (w proszku), ser (po 500 g) oraz śmietanę.  Uwaga:
zbyt długie miksowanie może sprawić, że sernik potem opadnie.

Z białek ubić sztywną pianę, dodać do masy serowej i delikatnie wymieszać
drewnianą łyżką.  Jak wiadomo, białka najlepiej ubijają się w metalowej misce.
Wylać masę do tortownicy, wyrównać.

Piec 30 minut w 160 stopniach, po czym obniżyć temperaturę do 120 stopni i piec
dalej 40-80 minut (zależnie od piekarnika). Sernik powinien urosnąć, ale nie za
bardzo (jakieś 1,5 cm) i pozostać raczej blady.  Jeśli się mocno zarumieni, to
prawdopodobnie był pieczony zbyt długo lub temperatura była zbyt wysoka - może
wtedy opaść.

Po upływie czasu pieczenia pozostawić na ok. godzinę w zamkniętym piekarniku,
potem wyjąć i pozostawić do schłodzenia na następne 2 godziny. Na koniec
przygotować polewę i wstawić do lodówki na całą noc.

Polewa
------

w garnku na mleko (z podwójnym dnem) lub kąpieli wodnej podgrzać śmietankę.
Kiedy będzie gorąca, wrzucić połamaną czekoladę, zmniejszyć ogień do minimum
(albo wyłączyć zupełnie) i intensywnie mieszać, najlepiej rózgą kuchenną.
Jeśli polewa lubi się przypalać, należy posiekać czekoladę na możliwie małe
kawałki.  Polać przestudzony sernik, odczekać 20 minut aż polewa trochę stężeje
i posypać wiórkami kokosowymi.

Przed podaniem sernik powinien spędzić kilka godzin w lodówce.

Smacznego!



Uwagi
-----

*Uwaga: rodzaj użytego sera ma duże znaczenie. Najbardziej lubię używać twarogu
zmielonego z Wielunia (ew. Piątnicy), który jest dość gęsty i słodki - wtedy,
żeby dodać mu charakteru i rozrzedzić go, dodaję kwaśnej śmietany (w proporcji
3:1). Jeśli Twój ser jest sam z siebie dość kwaśny, użyj słodkiej śmietanki,
a proporcje ser-śmietana dobierz w zależności od gęstości sera.*

*Oczywiście należy unikać słonych serów (takich jak mają w USA, np.
Philadelphia). W 1kg sera powinno być nie więcej niż 600 mg sodu (=1500 mg
soli).*

*Ponieważ w USA ciężko dostać odpowiedni ser, czasem stosuję mieszankę quarka,
whipped cream cheese i mascarpone (w proporcjach 2:1:1).*

*Uwaga: śmietanka powinna mieć płynną konsystencję. Nie używaj Piątnicy, która
jest zagęszczana - polewa z użyciem Piątnicy nie rozprowadza się dobrze
(ewentualnie można rozrzedzić ją mlekiem).*

Polewę czekoladową można zamienić na (lub dodać do niej) lemon curd, czyli krem
cytrynowy.  Pierwsze testy wersji z lemon curdem: użyłem 250g kremu
(wymieszanego pół na pół z
http://kotlet.tv/lemon-curd-najlepszy-cytrynowy-krem/ i
http://www.mojewypieki.com/przepis/lemon-curd,-klasyczny). W opinii testerów
krem był zbyt dominujący.


Potrzebne przybory
------------------

* tortownica 28-30 cm
* duża miska
* metalowa miska
* duża łyżka
* mikser z końcówkami do ubijania
* łopatka do nabierania ciasta
* garnek z grubym dnem
* waga kuchenna

