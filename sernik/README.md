Sernik puszysty Janka
=====================

_Przepis dedykuję firmie [CodiLime](https://www.codilime.com/),
której dział HR sfinansował część badań nad nim._

![sernik](https://github.com/jan-warchol/przepisy-programisty/releases/download/v1.0-beta-photos/sernik.3.jpg)

Składniki
---------

_(na średnią tortownicę – 24-26 cm średnicy)_

**Masa:**

- 700 g sera sernikowego[^1] Wieluń ("Mój ulubiony") lub Piątnica[^2]
- 200 g śmietany 18%[^3]
- 100 ml mleka
- 5 średnich lub 4 duże jajka (razem ok. 260-280 g)
- 90 g masła
- 150 g drobnego cukru do wypieków (ok. 2/3 szklanki)[^4]
- 1 budyń waniliowy bez cukru (40g)
- 1 op. (ok. 12 g) cukru z wanilią _(nie cukier wanilinowy!)_
- 5-10 ml ekstraktu z cytryn albo pomarańczy _(nie aromatu!)_, np. Dr.Oetker
- paczka okrągłych biszkoptów, np. Petitki (ok. 100-120 g)

**Polewa:**

- 80 g czekolady deserowej lub gorzkiej (50-70% kakao)
- 80 ml śmietanki 30%[^6]
- wiórki kokosowe

lub

- 150-180 g kajmaku lub słonego karmelu
- płatki migdałowe

lub

- 150-180 g kremu ciasteczkowego (Lotus lub podobny)


Przygotowanie
-------------

1.  Wyjąć składniki z lodówki 40-60 minut wcześniej (to ważne!).
1.  Rozgrzać piekarnik do 160 stopni (grzanie góra-dół, bez termoobiegu).
1.  Dno i brzegi tortownicy posmarować masłem, ułożyć jedną warstwę biszkoptów.
1.  Dokładnie oddzielić żółtka od białek.
1.  Z białek ubić pianę[^7], po czym ubijać dalej dodając cukier łyżka po łyżce.[^8]
1.  Żółtka zmiksować z cukrem z wanilią, masłem i budyniem w proszku.
1.  Dodać do żółtek ser (najlepiej w dwóch partiach), następnie śmietanę,
    miksując za każdym razem jak najkrócej.
1.  Dodać ekstrakt z cytryn i powoli wlać mleko cały czas mieszając/miksując.
1.  Dodać pianę z białek do masy serowej i delikatnie wymieszać dużą łyżką.
1.  Wylać masę do tortownicy, wyrównać. Wstawić do rozgrzanego piekarnika.
1.  Po 10 minutach obniżyć temperaturę do 125 stopni i piec dalej ok. 60 minut.[^9]
1.  Po upływie czasu pieczenia pozostawić na ok. godzinę w zamkniętym piekarniku,
    potem wyjąć i pozostawić do schłodzenia na następne 2 godziny.[^10]

**Uwaga:** Sernik smakuje najlepiej po spędzeniu doby (a nawet dwóch) w lodówce.

**Polewa:**

1.  W garnku na mleko (z podwójnym dnem) lub kąpieli wodnej podgrzać śmietankę.
1.  Wrzucić połamaną czekoladę, zmniejszyć ogień do minimum (albo wyłączyć zupełnie)
    i intensywnie mieszać, najlepiej rózgą kuchenną.[^11]
1.  Polać przestudzony sernik, odczekać pół godziny minut aż polewa stężeje
    i posypać wiórkami kokosowymi/płatkami migdałowymi.

Smacznego!

<!-- uwagi -->

[^1]: Nie polecam mielenia "zwykłego" twarogu, domowymi sposobami nie da się
  uzyskać odpowieniej konsystencji.

[^2]: Rodzaj użytego sera ma duże znaczenie. Moje doświadczenia pokrywają się
  z [rankingiem Doroty Świątkowskiej](https://mojewypieki.com/post/twarogi-i-serki-w-wiaderkach-pomagamy-wybrac):
  najlepsze są sery z Piątnicy i Wielunia, gęste i naturalne w smaku. Inne
  testowane sery (np. popularny President) są rzadkie i nie takie dobre.

[^3]: W przypadku użycia rzadszego sera (jak President) sugeruję pominąć śmietanę.

[^4]: Można użyć "zwykłego" cukru, ale drobny lepiej się rozpuszcza i łatwiej
  ubić z nim białka.

[^5]: Zawartość kakao 50-70%. Używam Wedla ale to raczej nie ma większego znaczenia.

[^6]: Śmietanka powinna mieć płynną konsystencję, żeby polewa dobrze się
  rozprowadzała. Unikałbym takich zagęszczanych karagenem (jak Piątnica) –
  dobrze się ubijają ale tutaj gorzej się sprawdzą.

[^7]: Jak wiadomo, białka najlepiej ubijają się w metalowej misce, a końcówki
  miksera nie mogą być tłuste (należy je dokładnie umyć).

[^8]: Piana ubija się zdecydowanie gorzej jeśli doda się cały cukier naraz.

[^9]: Sernik powinien urosnąć, ale nie za bardzo (jakieś 1,5 cm) i pozostać
  raczej blady.  Jeśli wyraźnie zmieni kolor lub wyrośnie więcej niż 2 cm, będzie
  większe ryzyko że potem opadnie – należy wtedy skrócić czas pieczenia lub
  obniżyć temperaturę.

[^10]: Sernik należy wyjmować z tortownicy dopiero kiedy zupełnie wystygnie.

[^11]: Jeśli polewa lubi się przypalać, należy posiekać czekoladę na mniejsze
  kawałki.


Potrzebne przybory
------------------

* tortownica 24-26 cm
* duża miska
* metalowa miska
* duża łyżka
* mikser z końcówkami do ubijania
* łopatka do nabierania ciasta
* garnek z grubym dnem
* waga kuchenna


Wyniki eksperymentów
====================

Większość jest zapisana w [tym arkuszu
kalkulacyjnym](https://docs.google.com/spreadsheets/d/1aKzPybyZ_rkO5PvSuf1BpetLQMuR-4EUkcdXgS6nt7I/edit#gid=573677020).
