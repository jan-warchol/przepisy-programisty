Sernik puszysty Janka
=====================

_Dedykowany firmie [CodiLime](https://www.codilime.com/), w której pracowałem
i której dział HR sfinansował część badań nad tym przepisem._

![sernik](https://github.com/jan-warchol/przepisy-programisty/releases/download/v1.0-beta-photos/sernik.3.jpg)

Składniki
---------

_na średnią tortownicę (24-26 cm średnicy)_

**Ciasto:**

- 700 g sera sernikowego[^1] Wieluń ("Mój ulubiony") lub Piątnica[^2]
- 200 g śmietany 18%[^3]
- 100 ml mleka
- 5 średnich jajek (razem ok. 290 g)
- 90 g masła
- 150 g drobnego cukru do wypieków (ok. 2/3 szklanki)[^4]
- 1 op. cukru wanilinowego (ok. 15 g)
- 1 budyń waniliowy bez cukru (40g)
- 5 ml aromatu cytrynowego albo pomarańczowego
- paczka okrągłych biszkoptów, np. Petitki (ok. 100-120 g)

**Polewa:**

- 90 g czekolady deserowej lub gorzkiej[^5]
- 90 ml śmietanki 30%[^6]
- wiórki kokosowe

lub

- 180 g kajmaku lub słonego karmelu
- płatki migdałowe

Przygotowanie
-------------

- Wyjąć składniki z lodówki godzinę wcześniej, żeby zmiękły (to ważne!).

- Rozgrzać piekarnik do 160 stopni (grzanie góra-dół, bez termoobiegu).

- Tortownicę posmarować tłuszczem, ułożyć na dnie jedną warstwę biszkoptów.

- Dokładnie oddzielić żółtka od białek.

- Żółtka zmiksować z cukrem wanilinowym, masłem i budyniem w proszku, następnie
  dodać ser (najlepiej w dwóch partiach), aromat i na końcu śmietanę.

- Powoli wlać mleko cały czas mieszając/miksując.

- Z białek ubić pianę[^7], po czym ubijać dalej dodając cukier łyżka po łyżce.[^8]

- Dodać pianę do masy serowej i delikatnie wymieszać dużą łyżką. Wylać masę do
  tortownicy, wyrównać.

- Wstawić do rozgrzanego piekarnika. Po 30 minutach obniżyć temperaturę do 120
  stopni i piec dalej 45-60 minut.[^9]

- Po upływie czasu pieczenia pozostawić na ok. godzinę w zamkniętym piekarniku,
  potem wyjąć i pozostawić do schłodzenia na następne 2 godziny.[^10]

**Polewa:**

- W garnku na mleko (z podwójnym dnem) lub kąpieli wodnej podgrzać śmietankę.
- Wrzucić połamaną czekoladę, zmniejszyć ogień do minimum (albo wyłączyć zupełnie)
  i intensywnie mieszać, najlepiej rózgą kuchenną.[^11]
- Polać przestudzony sernik, odczekać pół godziny minut aż polewa stężeje
  i posypać wiórkami kokosowymi/płatkami migdałowymi.

**Uwaga:** Sernik smakuje najlepiej po spędzeniu 24-48 h w lodówce.

Smacznego!

<!-- uwagi -->

[^1]: Nie polecam mielenia "zwykłego" twarogu, domowymi sposobami nie da się
  uzyskać odpowieniej konsystencji.

[^2]: Rodzaj użytego sera ma duże znaczenie. Moje doświadczenia pokrywają się
  z [rankingiem Doroty Świątkowskiej](https://mojewypieki.com/post/twarogi-i-serki-w-wiaderkach-pomagamy-wybrac):
  najlepsze są sery z Piątnicy i Wielunia, gęste i naturalne w smaku. Inne
  testowane sery (np. popularny President) są rzadkie i nie takie dobre.

[^3]: W przypadku użycia rzadszego sera (jak President) sugeruję pominąć śmietanę.

[^4]: Można użyć "zwykłego" cukru, ale drobny lepiej się rozpuszcza i łatwiej
  ubić z nim białka.

[^5]: Zawartość kakao 50-70%. Używam Wedla ale to raczej nie ma większego znaczenia.

[^6]: Śmietanka powinna mieć płynną konsystencję, żeby polewa dobrze się
  rozprowadzała. Unikałbym takich zagęszczanych karagenem (jak Piątnica) -
  dobrze się ubijają ale tutaj gorzej się sprawdzą.

[^7]: Jak wiadomo, białka najlepiej ubijają się w metalowej misce, a końcówki
  miksera nie mogą być tłuste (należy je dokładnie umyć).

[^8]: Piana ubija się zdecydowanie gorzej jeśli doda się cały cukier naraz.

[^9]: Sernik powinien urosnąć, ale nie za bardzo (jakieś 1,5 cm) i pozostać
  raczej blady.  Jeśli wyraźnie zmieni kolor lub wyrośnie więcej niż 2 cm, będzie
  większe ryzyko że potem opadnie - należy wtedy skrócić czas pieczenia lub
  obniżyć temperaturę.

[^10]: Sernik należy wyjmować z tortownicy dopiero kiedy zupełnie wystygnie
  i stężeje.

[^11]: Jeśli polewa lubi się przypalać, należy posiekać czekoladę na mniejsze
  kawałki.


Potrzebne przybory
------------------

* tortownica 24-26 cm
* duża miska
* metalowa miska
* duża łyżka
* mikser z końcówkami do ubijania
* łopatka do nabierania ciasta
* garnek z grubym dnem
* waga kuchenna


Wyniki eksperymentów
====================

Większość jest zapisana w [tym arkuszu
kalkulacyjnym](https://docs.google.com/spreadsheets/d/1aKzPybyZ_rkO5PvSuf1BpetLQMuR-4EUkcdXgS6nt7I/edit#gid=573677020).
