Tort bezowy z masą makową
=========================



Składniki
---------

#### Beza

- 5 dużych białek (200g)
- 200g cukru drobnoziarnistego do wypieków

#### Masa makowa

- 100ml mleka
- 50g miodu (użyłem wielokwiatowego)
- 20g masła
- 100g zmielonego maku
- płaska łyżeczka cynamonu
- 50g kandyzowanej skórki pomarańczowej
- 50g rodzynek
- 50g tartych orzechów laskowych lub włoskich

Prawdopodobnie można też użyć gotowej masy z puszki, ale nie testowałem jeszcze
tej opcji.

#### Krem
- 200g śmietanki 30% lub 36% (użyłem Zott 30%)
- 500g serka mascarpone (użyłem włoskiego Galbani)

#### Dodatki

- 250g dżemu porzeczkowego niskosłodzonego (użyłem Łowicza)
- około łyżki kakao



Przygotowanie
-------------

#### Beza

Nastawić piekarnik na 100 stopni z termoobiegiem.

Dokładnie oddzielić żółtka od białek. W metalowej misce ubić białka na sztywną
pianę. Dodawać łyżka po łyżce cukier, dalej ubijając, aż cukier zupełnie się
rozpuści i nie będzie wyczuwalny w dotyku.

Dwie blachy wyłożyć papierem do pieczenia i narysować na nim kwadraty o boku 25
cm (lub ewentualnie okręgi o średnicy 28 cm).  Wyłożyć pianę, wyrównać
szpatułką. Wierzchni blat może być trochę cieńszy i fantazyjnie pofalowany.

Piec w 100 stopniach przynajmniej 3 godziny, najlepiej 5. Tak naprawdę można
zostawić w piekarniku dowolnie długo, przy temperaturze 100 stopni beza się nie
spali. Im dłużej będzie pieczona, tym mniejsza szansa, że w środku zostanie
klejący się cukrowy glut. Po upływie czasu pieczenia zostawić do wystygnięcia
w zamkniętym piekarniku.

#### Masa makowa

Do rondelka o grubym dnie (lub garnka na mleko) wlać mleko, masło i miód.
Podgrzewać do rozpuszczenia masła. Dodać mak i cynamon, podgrzewać aż do
zagotowania, ciągle mieszając. Po wyłączeniu ognia dodać rodzynki, skórkę
pomarańczową i orzechy.

#### Krem

Śmietankę ubić w wąskim naczyniu, najlepiej metalowym i schłodzonym w lodówce.
Wymieszać z mascarpone.

Wszystkie te półprodukty można przygotować dzień wcześniej. Masę makową i krem
przechowywać w lodówce, blaty bezowe najlepiej trzymać w zamkniętym piekarniku
lub innym szczelnym pojemniku (w przeciwnym razie nasiąkną wilgocią z powietrza
i przestaną być kruche).



Przełożenie
-----------

Masa makowa jest zbyt gęsta, żeby wykładać ją bezpośrednio na bezę. Należy
wyłożyć ją na papier do pieczenia i "rozwałkować" w taki sam kształt, jaki ma
blat bezowy (np. łopatką do ciasta). Na tak rozprowadzoną masę położyć do góry
nogami blat, odwrócić (podtrzymując od spodu papier do pieczenia) i odkleić
papier.

Na to wyłożyć krem, wyrównać.

Dżem zamieszać (żeby lepiej się smarował) i wyłożyć na spodnią stronę
wierzchniego blatu bezowego. Przełożyć wierzchni blat na krem. Na koniec
oprószyć niezbyt grubą warstwą kakao, najlepiej przesiewając przez sitko.



Podanie
-------

Należy podać zaraz po przełożeniu. Beza będzie ciągnęła wilgoć z przełożenia
i, jeśli nie zostanie zjedzona od razu, zrobi się gumowa.

Najlepiej kroić na 2-3 centymetrowe paski i podawać przewrócone na bok (wtedy
przy dzieleniu kawałka widelcem krem nie wypływa na boki).



Różne uwagi
-----------

Z nadmiarowych żółtek można zrobić budyń albo lemon curd.
